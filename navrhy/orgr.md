Organizační řád
===============

**Obsah**

- [Organizační řád](#)
				- [§ 1 Účel předpisu](#)
	- [Obecná část](#)
				- [§ 2 Týmová spolupráce](#)
				- [§ 3 Člen týmu](#)
				- [§ 4 Vedoucí týmu](#)
				- [§ 5 Rozhodování](#)
				- [§ 6 Spolupráce týmů](#)
				- [§ 7 Týmové fungování volených orgánů strany](#)
	- [Rozdělení působnosti](#)
				- [§ 8 Republikové předsednictvo](#)
				- [§ 9 Republikový výbor](#)
				- [§ 10 Mediální odbor](#)
				- [§ 11 Administrativní odbor](#)
				- [§ 12 Technický odbor](#)
				- [§ 13 Finanční odbor](#)
				- [§ 14 Zahraniční odbor](#)
				- [§ 15 Personální odbor](#)
				- [§ 16 Garant programové oblasti](#)
				- [§ 17 Přezkumné orgány](#)
				- [§ 18 Oblastní sdružení](#)
				- [§ 19 Oblastní předsednictvo](#)
				- [§ 20 Založení, změna a zrušení místního sdružení](#)
	- [Závěrečná ustanovení](#)
				- [§ 21  Komunikace](#)
				- [§ 22 Důvěrnost informací](#)
				- [§ 23 Zmocnění](#)
				- [§ 24 Osvědčení](#)
				- [§ 25 Jednání jménem strany](#)
				- [§ 26 Krizová opatření](#)

##### § 1 Účel předpisu

(1) Účelem organizačního řádu je vymezit statut volených orgánů strany a stanovit společná pravidla pro fungování týmů a zodpovědnosti jejich členů. 

(2) Tento předpis je určen zejména vedení strany, lidem na placených pozicích a vedoucím týmů. Od nich se očekává, že člena týmů budou  průběžně seznamovat se zásadami týmové práce a dalšími ustanoveními, které jsou pro fungování daného člena týmu potřebné.

Obecná část
-----------

##### § 2 Týmová spolupráce

(1) Pirátská strana funguje v týmech tvořených dobrovolníky, placenými zaměstnanci a dodavateli. Týmy se vytvářejí a zanikají podle aktuálních potřeb buď spontánně anebo z iniciativy toho, kdo za danou oblast zodpovídá. 

(2) Cílem týmu je, aby plnil úkol, kvůli kterému vznikl, získával pro to potřebné dobrovolníky, komunikoval se spolupracujícími týmy a zbytkem strany a přitom se pokud možno samostatně motivoval, spravoval, kontroloval, přizpůsoboval, zlepšoval a naplňoval společný zájem svých členů.

(3) Pokud má tým plnit některý úkol voleného orgánu, musí být zařazen pod tímto voleným orgánem. Plnění povinností daného tímto předpisem se vyžaduje jen u týmu, který byl pověřen k plnění některého úkolu voleného orgánu. 

##### § 3 Člen týmu

Člen týmu

* a) má plnou zodpovědnost za splnění úkolu, který si na sebe vzal, a je v rámci strany oprávněn činit vše potřebné pro jeho splnění; pokud úkol splnit nezvládá, musí dát dostatečnou dobu předem vědět,
* b) podílí se na plánování týmové strategie a plánu úkolů, hodnocení jejich plnění, teambuildingu a jiných týmových aktivitách,
* c) jedná slušně a podle svých možností vychází vstříc těm, v jejichž prospěch jedná,
* d) ochrání důvěrné informace, se kterými se seznámil při týmové aktivitě; za tímto účelem může být sepsána smlouva,
* e) použije pro vyřizování stranických záležitostí přidělenou e-mailovou adresu,
* f) vrátí majetek strany svěřený pro týmovou aktivitu, předá své zkušenosti a kontakty svému nástupci a vyrovná před ukončením členství v týmu další závazky,
* g) nebude jednat ve svém postavení navenek, nevyplývá-li tento úkol z vykonávané funkce a není-li k tomu zvlášť pověřen.

##### § 4 Vedoucí týmu 

(1) Vedoucí je ten, kdo stojí v čele týmu. Pokud není vedoucí týmu určen volbou, rozhodnutím nadřízeného týmu nebo jinou závaznou skutečností, může si každý tým svého vedoucího vybrat libovolně.

(2) Vedoucí týmu

* a) určuje složení týmu, zodpovídá za rozdělení úkolů v týmu, zakládá podřízené týmy, řeší konflikty a rozhoduje vnitřní spory a všechny záležitosti týmu, ledaže jsou předmětem hlasování nebo jiného předepsaného postupu, 
* b) tým vede, zajišťuje dokumentaci zásadních věcí, zajištuje zapojení a zaučení nových členů týmu, motivaci stávajících členů týmu a předání zkušeností odcházejícími členy týmu.

(3) Vedoucí týmu může pověřit svého zástupce, případně vymezit rozsah takového zastoupení.

##### § 5 Rozhodování 

(1) Rozhoduje člověk nebo tým, který je k tomu oprávněn předpisem nebo na který bylo rozhodování přeneseno anebo který má za daný úkol všeobecnou zodpovědnost. Není-li stanoveno jinak, může ten, kdo je oprávněn rozhodovat, přenést svou pravomoc na jiného člověka nebo tým, který je schopen věc lépe řešit, ale tím se nezbavuje zodpovědnosti.

(2) Rozhoduje se neformálně, přiměřeně významu věci, s přihlédnutím k relevantním zájmům, spravedlivě, hospodárně a v krátké lhůtě zpravidla nepřesahující 7 dnů. Musí přitom být zřejmé, kdo a v jakém postavení rozhoduje, příp. kdo pro rozhodnutí hlasoval.

(3) Rozhodnutí o právech a povinnostech člena, o právním jednání navenek, o přenosu pravomoci a o pověření člena týmu k písemnému právnímu jednání navenek či jiná významná rozhodnutí se zachycují v elektronické podobě na systémech strany. 

##### § 6 Spolupráce týmů

(1) Týmy spolupracují navzájem, kdykoliv to vyžaduje povaha úkolu. Není-li stanoveno jinak, všechny týmy jsou povinny respektovat strategie a jiné směrodatné pokyny toho týmu, který je v dané oblasti kompetentní.

(2) Pokud to vede k efektivnějšímu rozdělení zdrojů, mohou mezi sebou volené orgány uzavírat vnitřní dohody (např. o odkupu materiálu za dohodnutou cenu, o dočasné půjčce prostředků apod.). Pokud jsou s nimi spojeny náklady, podléhají schvalování podle pravidel hospodaření.

(3) Pokud se určitou věc nepodaří uspokojivě vyřešit v daném týmu, je oprávněn ji vyřešit nadřízený tým, pokud existuje. Nadřízený tým je takový, který řeší daný úkol na některé vyšší úrovni, resp. který je v dané věci oprávněn ukládat úkoly. 

(4) Nadřízený tým je oprávněn kontrolovat plnění předpisů a úkolů, ukládat úkoly k odstranění nedostatků a sjednocení fungování, rušit či měnit rozhodnutí anebo jinak zjednávat nápravu anebo si vyhradit rozhodování o určité věci, a dále řešit kompetenční spory v rámci své sféry dohledu. 

##### § 7 Týmové fungování volených orgánů strany

Činnost každého voleného orgánu strany zajišťuje po personální stránce tým tvořený všemi členy daného orgánu a také spolupracovníky orgánu, kteří nejsou členy daného orgánu. Tým vede ten, kdo stojí v čele orgánu.

Rozdělení působnosti
--------------------

##### § 8 Republikové předsednictvo

(1) Republikové předsednictvo zejména

* a) vede stranu na celostátní úrovni a ukládá úkoly odborům, ledaže by takovým úkolem zasáhlo do výlučné působnosti odboru,
* b) připravuje programové dokumenty na celostátní úrovni a předkládá je republikovému výboru nebo celostátnímu fóru,
* c) jmenuje garanty programových oblastí a stanoví jejich působnost podle předpisu o zřízení odborů,
* d) schvaluje smluvní vzory dohody o mlčenlivosti, dohody o hmotné odpovědnosti, pravidla výběrových řízení a jiné vzory právních dokumentů použitelných pro celou stranu,
* e) sjednává a podepisuje smlouvy s ostatními politickými stranami na celostátní a celosvětové úrovni,
* f) předkládá republikovému výboru návrh rozpočtu strany a plní další úkoly podle rozpočtových pravidel,
* g) plní úkoly oblastního předsednictva (§ 19) v místech, kde sdružení řádně nepůsobí (§ 18 a násl.),
* h) na nejvyšší úrovni operativně řeší vnitřní spory a řeší dohody mezi orgány strany a organizačními jednotkami,
* i) připravuje strategii a plán úkolů a kampaní strany a projednává tyto dokumenty s republikovým výborem,
* j) připravuje a předkládá celostátnímu fóru výroční zprávu o činnosti.

(2) V hlavních mediálních výstupech stranu zastupuje předseda strany. Tím nejsou dotčeny úkoly volených zástupců.


##### § 9 Republikový výbor

Republikový výbor

* a) projednává strategii a plán úkolů a kampaní strany,
* b) upřesňuje předpisy přijaté celostátním fórem, zejména vydáváním vnitřních předpisů republikového výboru upravujících členské příspěvky, postavení registrovaných příznivců a kompetence orgánů strany,
* c) schvaluje rozpočtová pravidla, pravidla hospodaření, rozpočet strany, výsledky hospodaření a vyslovuje souhlas se záměry, jejichž náklady přesahují prahovou hodnotu podle pravidel hospodaření, 
* d) projednává a připravuje zprávy, návrhy a podklady pro celostátní fórum, 
* e) může schválit vzorové jednací a volební řády, 
* f) ukládá úkoly republikovému předsednictvu a projednává vyžádané průběžné zprávy předsednictva, 
* g) projednává a schvaluje základní programové a ideové dokumenty,
* h) odpovídá za kandidátní listiny pro volby do veřejných funkcí, dohlíží nad volební spoluprací a plní další úkoly podle volebního řádu, 
* i) rozhoduje v dalších celostátních záležitostech, kde by svolání celostátního fóra nebylo účelné nebo možné pro časovou tíseň, 
* j) projednává úkoly vrácené republikovým předsednictvem. 

##### § 10 Mediální odbor

(1) Mediální odbor ve výlučné působnosti

* a) vydává grafický manuál podle zvláštního vnitřního předpisu upravujícího symboly strany,
* b) spravuje kontakty na sdělovací prostředky,
* c) určuje grafickou stránku webové prezentace strany a propagačních materiálů,

(2) Mediální odbor

* a) vydává tiskové zprávy a stanoviska strany týkající se celostátních témat určené sdělovacím prostředkům,
* b) dohlíží na mediální stránku celostátně koordinované volební kampaně,
* c) dohlíží na mediální výstupy oblastních sdružení,
* d) spravuje celostátní úložiště grafických a jiných kreativních materiálů,
* e) rozvíjí komunikační strategii a značku strany,
* f) spravuje stranické sociální sítě,
* g) propaguje stranu a zajišťuje propagační materiály na celostátní úrovni,
* h) jedná se sdělovacími prostředky, mediálními agenturami a dalšími osobami, které odborně působí při mediální komunikaci,
* i) sleduje výstupy strany ve sdělovacích prostředcích a výstupy týkající se jejích politických cílů,
* j) přebírá výstupy ostatních týmů a vhodně je medializuje.

##### § 11 Administrativní odbor

(1) Administrativní odbor při správě členů ve výlučné působnosti

* a) spravuje členské přihlášky a příspěvky,
* b) vede údaje o příznivcích a nastavuje jejich registraci, 
* c) vede veřejný seznam členů, seznam funkcí a skupin rolí a oprávnění,
* d) vede veřejný seznam oblastních sdružení,
* e) dohlíží na vykazování lobbistických kontaktů.

(2) Administrativní odbor v oblasti informačních systémů strany 

* a) spravuje internetové fórum,
* b) předsedá jednání celostátního fóra na internetovém fóru,
* c) má na starosti na spisovou službu, datovou schránku, archivaci, sbírku předpisů, podatelny, registr smluv a poskytování informací na celostátní úrovni,
* d) dohlíží na ochranu osobních údajů ve straně a zajišťuje jejich dostupnost oprávněným osobám.

(3) Administrativní odbor dále

* a) provozuje sídlo strany,
* b) dohlíží na administrativní přípravu voleb na celostátní úrovni,
* c) vede důvěrný seznam členů okrskových volebních komisí,
* d) přípravuje smluvní vzory a jiné právní dokumenty a dále zajišťuje právní zastoupení v soudních sporech,
* e) vydává osvědčení či pro předsednictvo připravuje jeho návrh (§ 24),
* f) koordinuje administrativu výběrových řízení,
* g) spravuje kalendář důležitých termínů.

##### § 12 Technický odbor 

(1) Technický odbor ve výlučné působnosti zajišťuje technický provoz a bezpečnost všech systémů strany a dalších aplikací na serverech strany.

(2) Technický odbor dále

* a) spravuje úložiště souborů, mumble, pad, git a další systémy strany, které nespravuje jiný tým,
* b) spravuje základní doménu strany ''pirati.cz'' a vyhláškou stanoví seznam domén třetího řádu a dalších domén druhého řádu vlastněných stranou v návaznosti na potřeby mediálního odboru.

##### § 13 Finanční odbor

(1) Finanční odbor ve výlučné působnosti

* a) dohlíží na plnění rozpočtu, na správu stranického majetku a dodržování pravidel hospodaření, 
* b) zadává při dodržení pravidel hospodaření platební příkazy,
* c) vede a zveřejňuje účetnictví strany,
* d) vede seznam dodavatelů a jejich odměn a přehled centrálně objednávaných dodávek a služeb,
* e) vrací neidentifikované dary, vystavuje potvrzení o daru a plní jiné zákonné povinnosti strany ve finančních záležitostech včetně jednání s příslušnými státními orgány,
* f) registruje rozpočet a plní další úkoly podle rozpočtových pravidel,
* g) zveřejňuje vyúčtování elektronických platebních systémů používaných stranou a vyhláškou stanoví pravidla pro jejich transparenci, 
* h) rozhoduje o omezení oprávnění organizační složky nakládat s penězi strany, pokud je nutné tak bezodkladně učinit z důvodu podezření z hrubého porušení pravidel hospodaření nebo jiných předpisů.

(2) Finanční odbor dále

* a) řeší a koordinuje fundraising na celostátní úrovni,
* b) stanoví seznam elektronických platebních systémů používaných stranou,
* c) spravuje účty strany v bance a další finanční účty,
* d) zpracovává pro republikové předsednictvo návrhy dokumentů podle rozpočtových pravidel.

(3) Předseda strany, vedoucí finančního odboru a každá další osoba, která má mít oprávnění zadávat platební příkazy, musí před zapsáním tohoto oprávnění podepsat dohodu o hmotné odpovědnosti za neoprávněné převody provedené pod jejími uživatelskými údaji.

##### § 14 Zahraniční odbor

(1) Zahraniční odbor

* a) sjednává a podepisuje smlouvy se zahraničními politickými subjekty, ledaže si tuto pravomoc vyhradilo republikové předsednictvo,
* b) komunikuje s mezinárodním Pirátským hnutím a zajišťuje přípravu mezinárodních kampaní a akcí a účast strany na nich,
* c) přináší do celostátní strategie osvědčené nápady ze zahraničí,
* d) vede překladatelské práce,
* e) monitoruje zahraniční události související s politikou strany.

(2) Smlouvy se zahraničními politickými subjekty se podepisují s výhradou souhlasu republikového výboru nebo celostátního fóra, nebyl-li tento souhlas dán předem.

##### § 15 Personální odbor

1) Personální odbor ve výlučné působnosti vede důvěrný seznam dobrovolníků, do kterého se zapisují znalosti, dovednosti, schopnosti a nabídky pomoci od dobrovolníků na celostátní úrovni. 

2) Personální odbor dále

* a) spravuje projektový a úkolový systém,
* b) vede veřejný seznam aktivit na celostátní úrovni,
* c) koordinuje na celostátní úrovni žádosti o členství, zapojení nováčků do činnosti strany, výběrová řízení na placené pozice, retenci, vzdělávání a zpětnou vazbu, 
* d) na žádost některého týmu pomáhá najít vhodného dobrovolníka na daný úkol,
* e) spravuje celostátní úložiště vzdělávacích materiálů a prezentací.

##### § 16 Garant programové oblasti

Garant programové oblasti (§2 ZřKO) poskytuje odbornou záštitu politice strany ohledně některého programového bodu, zejména

* a) vede tým věnující se dané oblasti,
* b) sleduje svěřenou oblast, připravuje návrh stanoviska strany k projednávaným návrhům zákonů či jiným opatřením, 
* c) informuje veřejnost aspoň jednou za 2 měsíce o aktuálním dění a názorech Pirátů (například pravidelným publikováním článků pod svým jménem nebo přípravou stanovisek či tiskových zpráv pro mediální odbor),
* d) vypracovává návrh příslušné části programů,
* e) organizuje odborná školení a pomáhá členům lépe porozumět problematice,
* f) odpovídá na dotazy nebo odborné otázky.

##### § 17 Přezkumné orgány 

Pravomoci a úkoly kontrolní komise a rozhodčí komise uvedené ve stanovách 
(čl. 13) upřesňuje rozhodčí řád.

##### § 18 Oblastní sdružení

(1) Oblastní sdružení

* a) má alespoň 3 členy, 
* b) má vlastní název a území (§ 19 odst. 1),
* c) má vlastní webovou stránku v rámci systémů strany, 
* d) sleduje místní politiku a aspoň jednou za 2 měsíce vydává stanovisko,
* e) vytváří materiální zázemí pro případný zastupitelský klub, 
* f) usiluje o to, aby se scházelo pravidelně a pořádalo akce přiměřeně místním poměrům (např. jednou za měsíc),
* g) reaguje na dotazy veřejnosti a sdělovacích prostředků a na zájemce o členství obratem, nejpozději do 3 dnů,
* h) ve spolupráci s personálním odborem strany zapojuje oblastní dobrovolníky a vede si jejich seznam, 
* i) ve spolupráci s mediálním odborem kontaktuje místní média a vede si seznam oblastních novinářů,
* j) realizuje celostátní kampaně na oblastní úrovni.

(2) Oblastní sdružení dále
* a) sestavuje kandidátní listinu v příslušných volbách podle volebního řádu,
* b) může schválit a pokud jde o krajské sdružení, povinně schvaluje vlastní rozpočet a samostatně podává žádosti o proplacení výdajů z něho, 
* c) udržuje svou část internetového fóra a jiných systémů strany v dobrém, reprezentativním stavu.

(3) Kde dosud nepůsobí žádné sdružení, mohou zájemci vytvořit přípravný tým, který má za cíl dosáhnout založení sdružení. Předpokladem založení sdružení je splnění podmínek z odstavce 1 přípravným týmem.

##### § 19 Oblastní předsednictvo

Oblastní předsednictvo

* a) vede a organizuje činnost oblastního sdružení,
* b) organizuje volby do příslušného zastupitelstva,
* c) v případě pověření republikovým předsednictvem jedná s jinými subjekty o kandidátech na senátora ve své oblasti, 
* d) přijímá nové členy do oblastního sdružení, informuje o nich administrativní odbor, zjišťuje jejich dovednosti, provádí je a zapojuje, 
* e) předkládá oblastnímu fóru návrh rozpočtu a hospodaří podle něj s jeho prostředky,
* f) bere na vědomí zánik členství a informuje o něm administrativní odbor,
* g) řádně oznamuje členům krajského sdružení svolání ustavujícího fóra místního sdružení, 
* h) řádně oznamuje administrativnímu odboru údaje vedené v seznamu místních sdružení.

##### § 20 Založení, změna a zrušení místního sdružení 

(1) Místní sdružení se doporučuje zakládat, pokud je rozumná šance, že oblastní sdružení bude plnit svěřené úkoly (§ 18). Návrh na založení místního sdružení obsahuje 

* a) vymezení jeho území, jež musí být souvislé, uvnitř území příslušného krajského sdružení, nesmí se překrývat s existujícím sdružením a musí být totožné s územím přesně vyjmenovaných samosprávných celků (obcí, měst, městských částí či obvodů),
* b) název místního sdružení, který odpovídá geografické oblasti či názvu zahrnutého samosprávného celku.

(2) Založení či zrušení místního sdružení či změna údaje podle odstavce 1 podléhají předchozímu souhlasu příslušného krajského fóra. Dotčenému místnímu sdružení musí být při projednání návrhu na zrušení či změnu údajů dána možnost se vyjádřit.

(3) Ke vzniku sdružení a následnému přijetí jeho nových členů či jiným jím přijatým rozhodnutím, změně názvu sdružení či jeho hranic a k zániku sdružení a příslušnosti člena k zrušenému sdružení dojde nejdříve odpovídajícím záznamem v seznamu sdružení.

Závěrečná ustanovení
------------------------------

##### § 21  Komunikace

(1) Není-li stanoveno či dohodnuto jinak, v komunikaci uvnitř Pirátské strany se uplatňuje zásada bezformálnosti.

(2) Politikou strany je nulová tolerance vůči urážlivému, rasistickému, nepřiměřeně obtěžujícímu či trvale destruktivnímu vyjadřování. Nikdo není povinen taková vyjádření trpět či na ně reagovat. Nelze-li danému člověku domluvit, vedoucí týmu mu znemožní jakkoliv zasahovat do fungování týmu a v případě opakovaného jednání lze navrhnout jeho vyloučení ze strany.

(3) Uvnitř strany lze komunikovat elektronicky (např. soukromou zprávou, podatelnou). Komunikace učiněná pod přihlašovacími údaji určitého člověka se považuje za jeho komunikaci, dokud není prokázán opak. 

(4) Zpráva je doručena adresátovi okamžikem, jakmile se s ní mohl seznámit. Pokud jde o individuální věc, může adresát prokázat, že mu byla doručena v okamžik, kdy se s ní mohl při rozumném úsilí seznámit. 

##### § 22 Důvěrnost informací

(1) Každý je povinen se zdržet zveřejňování a dalšího šíření důvěrných informací (chráněné osobní údaje, identifikace whistleblowerů, přístupové údaje, informace z uzavřených jednání apod.), dokud nezanikne důvod utajení.

(2) Člověk, který administruje server nebo některý systém uchovávající důvěrné informace, může začít nakládat s důvěrnými informacemi až v okamžiku, kdy uzavře se stranou písemnou dohodu o mlčenlivosti.

##### § 23 Zmocnění

(1) Orgán strany může v mezích své působnosti, pro splnění svých úkolů a v mezích předpisů vydat vyhlášku, pravidla pro fungování spravovaného informačního systému či jiná závazná pravidla pro výkon své pravomoci. Republikový výbor má přitom právo veta. 

(2) Dokument podle odstavce 1 nabývá platnosti vyhlášením ve sbírce vnitřních předpisů a účinnosti nejdříve 10 dnů poté, ledaže orgán strany určí z vážných důvodů něco jiného.

##### § 24 Osvědčení

(1) Osvědčení dokládá oprávnění osoby jednat jménem strany, případně její oprávnění takovým jednáním pověřit svého zástupce nebo jinou osobu. 

(2) Osvědčení obsahuje identifikaci zástupce, rozsah zástupčího oprávnění a jméno osoby, která osvědčení vystavila. 

(3) Osvědčení vystavuje vedoucí týmu a v případě potřeby vedoucí administrativního odboru nebo předseda strany.

##### § 25 Jednání jménem strany

Jménem strany právně jedná pouze republikové předsednictvo, vedoucí volených orgánů a jimi pověření členové týmů, a to vždy v rámci své kompetence.

##### § 26 Krizová opatření

(1) Republikové předsednictvo je oprávněno vyhlásit krizový stav, je-li běžné fungování strany nepřiměřeně ztíženo anebo straně hrozí vážná újma, která vyžaduje vyhlášení krizového stavu. K projednání krizového stavu předseda strany svolá republikový výbor v nejbližším možném termínu.

(2) Republikové předsednictvo je povinno učinit veškerá nezbytná opatření směřující k odstranění krizového stavu s výjimkou věcí, které jsou vyhrazeny rozhodčí komisi. Ostatní jsou povinni mu v tom poskytnout součinnost.

(3) Krizový stav skončí nejpozději uplynutím 6 měsíců ode dne, kdy byl vyhlášen, není-li zrušen dříve republikovým výborem nebo celostátním fórem. Po jeho skončení předloží republikové předsednictvo zprávu o přijatých opatřeních.


