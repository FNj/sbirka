Pravidla členství a příznivectví
================================

##### § 1 Účel předpisu

(1) Účelem pravidel členství a příznivectví je stanovit pravidla, která se přímo týkají všech členů a registrovaných příznivců strany.

(2) Tento předpis je určen všem členům a registrovaným příznivcům strany.

Pojmy
-----

##### § 2 Funkční kontakt

Funkčním kontaktem se rozumí e-mail a alespoň jeden další libovolný elektronický prostředek, kterým lze uchazeče kontaktovat (např. telefon).

##### § 3 Uplatnění

Uplatnění označuje nejpozdější ze dnů, kdy byl člen přijat nebo kdy vypršelo pokrytí předchozího příspěvku.

Obecná pravidla
---------------

##### § 4 Povinnosti člena strany

(1) Člen je povinen v rámci povinností daných stanovami (čl. 3 odst. 8 St)

  a) oznamovat bez zbytečného odkladu změnu osobních údajů povinně uvedených na členské přihlášce (§ 7),
  b) vystupovat na informačních systémech strany pod svým jménem a příjmením, dbát při používání informačních systémů strany pravidel a pokynů určených jejich správcem,
  c) nemařit činnost stranických orgánů vedenou v souladu s rozhodným právem (§ 3 RŘ), informovat je o kontaktech získaných při jednání jménem strany a případně jim předat písemnou podobu jednání s jinými osobami ve stranických záležitostech,
  d) vrátit majetek strany, který spravuje, a vyrovnat před ukončením členství další závazky vůči straně.

(2) Předchozí odstavec platí přiměřeně i pro registrované příznivce.

Příspěvky
---------

##### § 5 Výše příspěvku

Člen platí členský příspěvek v jedné roční splátce ve výši přiměřené jeho finančním možnostem, kterou si podle vlastní vůle stanoví v rozmezí 200 Kč až 49999 Kč. Registrovaní příznivci příspěvek platit nemusí.

##### § 6 Pokrytí příspěvku

(1) Členský příspěvek pokrývá členství vždy rok od uplatnění, potom vyprší. Lhůta pro zaplacení příspěvku činí měsíc od vypršení.

(2) Administrativní odbor musí poučit člena nejpozději 14 dní před vypršením, že se blíží den vypršení.

(3) Pokud lhůta pro zaplacení uplyne a člen příspěvek nedoplatí, zaniká členství dnem vzetí na vědomí (čl. 3(6) St).

Přihlášky a registrační formuláře
---------------------------------

##### § 6 Osobní údaje v členské přihlášce

Členská přihláška obsahuje tyto osobní údaje (čl. 3(2)a St): jméno a příjmení, datum narození, místo trvalého bydliště, státní příslušnost a uchazeč k ní připojí funkční kontakt. Z přihlášky musí být jasné, kterému oblastnímu sdružení je určena. Další údaje na přihlášce nebo registračním formuláři, které nepožadují předpisy, se uvádí jen dobrovolně.

##### § 7 Registrační formulář

Registrovaní příznivci se registrují podepsáním formuláře, ve kterém vyplní přezdívku, funkční kontakt a název krajského sdružení, ke kterému chtějí náležet. Formulář je i elektronický, kde se za podepsání považuje odeslání. Registraci příznivce může zrušit příslušné předsednictvo krajského sdružení, pokud žádný z kontaktů nefunguje, nebo pokud příznivec poškodí stranu. Při zrušení registrace kvůli poškození strany musí předsednictvo poučit příznivce, že rozhodnutí lze přezkoumat.

Ostatní ustanovení
------------------

##### § 8 Podmínka občanství

(1) Občanem se ve stanovách rozumí

  - státní občan České republiky a dále
  - občan Evropské unie, který má v České republice potvrzen přechodný pobyt nebo povolen trvalý pobyt.3)

(2) Příslušný orgán splnění podmínky občanství ověří, ledaže to zjevně není třeba. 
