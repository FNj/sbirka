Pravidla týmové spolupráce
==========================

Tato pravidla platí jako vzorový jednací a volební řád pro krajská fóra a jiné orgány strany.

##### § 1 Základní informace o týmu

O každém týmu se zveřejňují pokud možno následující údaje:

a) Název týmu: ..................................
b) Vedoucí týmu a jeho zástupci + kontakt na ně: ................................
c) Týmové úkoly: .................................... (odkaz)
d) Místo, datum a čas pravidelných jednání: ..............................
e) Jak se zapojit: .......................................................
f) Spolupracující týmy: ..................................................
g) Začlenění v organizační struktuře: ....................................
h) Týmový projekt (úkol): http://redmine.pirati.cz/projects/


##### § 2 Týmový duch

(1) Společným cílem týmu je dosáhnout splnění úkolů, kvůli jemuž tým vznikl. Člen týmu se vstupem do týmu zavazuje ostatním členům, že na jednání týmu dá týmovým cílům přednost před zájmy jednotlivých členů.

(2) Chováme se k sobě s respektem a rozvíjíme vzájemné vztahy mezi členy týmu, abychom posílili vzájemnou důvěru a otevřenou komunikaci. Členové týmu jsou si mezi sebou rovni bez ohledu na postavení. Členové týmu si navzájem pomáhají, spolupracují při přípravě rozhodnutí a navzájem se zastupují s cílem zvýšit efektivitu týmu.

(3) Vážíme si iniciativy a zpětné vazby. Nebráníme se zpětnou vazbu dávat ani přijímat, a to pokud možno konstruktivně. Pokud se týmu nebo některému jeho členovi podaří úspěch, oceníme a oslavíme to. 

##### § 3 Obecná pravidla jednání týmu

(1) Jednání týmu svolává, vede, přerušuje a ukončuje vedoucí týmu, který také rozhoduje o tom, zda bude jednání veřejné či nikoliv, ledaže se tým následně dohodne na něčem jiném. 

(2) Členy týmu svolá vedoucí týmu tak, že jednání řádně oznámí všem členům týmu spolu s informacemi, jak se ho účastnit a s návrhem pořadu jednání, a to pokud možno dostatečnou dobu předem. Od členů týmu se pak očekává, že přijdou včas.

(3) Na začátku jednání oznámí vedoucí týmu návrh pořadu jednání podle důvodu, proč jednání svolal. Na jednání týmu se zařazují pouze záležitosti s důležitostí pro celý tým. Podrobnosti a složitější prováděcí dokumenty se typicky svěřují jednotlivým členům týmu nebo specializovaným týmům.

(4) Vedoucí týmu vede jednání pokud možno ve všeobecné shodě. Každý člen týmu se může na jednání týmu vyjádřit. Členové týmu respektují i čas ostatních a vyjadřují se stručně a věcně. Členové týmu spolupracují na formulaci maximálně konsensuálního rozhodnutí. Vedoucí týmu dává hlasovat jen ve sporných případech nebo jde-li o usnesení či volbu.

##### § 4 Jednání korespondenční formou

(1) Vedoucí týmu zahájí jednání korespondenční formou (na internetovém fóru, po e-mailu, v projektu) zpravidla jen tehdy, když je předložen i návrh usnesení. Jednání korespondenční formou probíhá pouze ohledně věci, kvůli které vedoucí týmu jednání svolal. 

(2) Po zahájení jednání se o návrhu vede rozprava přiměřeně významu a složitosti návrhu a zájmu diskutujících. Rozprava se vede nejméně 5 dnů. Pokud se na jednání schvaluje dokument připravený jiným týmem (např. schválení záměru), pokud rozprava proběhla již dříve či jiným způsobem nebo pokud je málo času, může vedoucí týmu rozpravu přiměřeně zkrátit či vyhlásit o návrhu referendum bez rozpravy.

(3) Rozhodující hlasování je řádně oznámeno, pokud bylo oznámení o zahájení hlasování doručeno každému členu obvyklým způsobem a také pokud doba pro hlasování činila aspoň 48 hodin po oznámení nebo dokud se všichni nevyjádří. Pod časovým tlakem může hlasování skončit i dříve, je-li zřejmý jeho výsledek. V případě zkrácené rozpravy musí mít hlasující též možnost hlasovat pro prodloužení rozpravy. 

##### § 5 Zasedání

(1) Zasedání týmu jsou pokud možno pravidelná a konají se na dohodnutém místě v dohodnutém čase. Vedoucí týmu může z vážných důvodů místo i čas řádného zasedání změnit, pokud tak učiní dostatečnou dobu předem anebo je na tom shoda.

(2) Stálým bodem zasedání je určení zapisovatele, schválení pořadu jednání, kontrola splněných úkolů vyplývajících z rozhodnutí týmu, pokud již nebyla vykonána, ocenění zásluh za splněné úkoly a aktualizace plánu aktivit do dalšího zasedání.

(3) Zasedání je řádně oznámeno, pokud se koná podle oznámeného pravidelného termínu anebo jeho termín byl řádně oznámen všem členům týmu aspoň 7 dní předem. Členové týmu mohou po obdržení pozvánky zaslat své návrhy na nové body do pořadu jednání vedoucímu týmu.

(4) Zápis se píše již během jednání, obsahuje všechna schválená rozhodnutí a jména jejich navrhovatelů, stručný průběh jednání a stanoviska, u nichž skupina členů trvala na jejich zanesení do zápisu. 

##### § 6 Zveřejnění rozhodnutí

(1) Týmová rozhodnutí se zveřejňují ihned po skončení jednání, nejpozději do 24 hodin, v týmovém projektu anebo jiným způsobem, aby se o nich dozvěděli i nepřítomní členové týmu. Tým si v týmovém projektu vede svůj plán aktivit a seznam zásadních úkolů, podle kterých se kontroluje plnění závěrů týmů. 

(2) Provedení každého rozhodnutí týmu musí být přiřazeno konkrétní osobě, která s tím souhlasí a převezme tak za daný úkol zodpovědnost. Není-li určen nikdo jiný, zajišťuje provedení rozhodnutí a rozdělení týmu vedoucí týmu. 

##### § 7 Iniciativa členů

(1) Vedoucí týmu je povinen zahájit jednání, dát hlasovat o návrhu či námitce anebo uvést stanovisko člena týmu do zápisu, pokud takový návrh postupu podá skupina členů, která má aspoň počet členů podle jednacího řádu celostátního fóra. 

(2) Pokud je jednání svoláno na základě členské iniciativy, přikazuje se danou věc na tomto jednání i skutečně projednat.
